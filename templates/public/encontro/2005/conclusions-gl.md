Burela, 20 de Maio de 2005

As asociacións empresariais do sector pesqueiro reunidos no VI ENCONTRO EMPRESARIAL DE ORGANIZACIÓNS PROFESIONAIS
celebrado en Burela baixo o amparo da FUNDACIÓN EXPOMAR, queren facer chegar as seguintes

## CONCLUSIÓNS:

* Nunha situación de alza continua dos costes de combustible e do resto dos custes de producción, cremos que é necesario efectuar as modificacións necesarias para que as empresas pesqueiras sexan quen a repercutir estes incrementos no prezo final dos productos, ó tempo que volvemos a reiterar as peticións concretas efectuadas para paliar nestes momentos e de forma inmediata a rápida e continua subida do prezo do gasoil;

* No mesmo senso é necesario un maior apoio á Flota Comunitaria, que fai unha pesca sostible e responsable, posto que a súa eliminación suporía a entrada nas pesquerías e a explotación dos stocks por flotas incontroladas e irresponsables;

* Por iso mesmo é necesaria a utilización dos Fondos Europeos non só para a eliminación da flota, senón incluso para a renovación e modernización desta flota, que fai unha pesca responsable e da emprego a unha gran cantidade de traballadores;

* Para continuar na defensa da flota comunitaria como unha flota que fai unha pesca responsable e sostible, é necesaria a posta en práctica de diferentes medidas:

  1. Hai que incidir na necesidade de esixir, os mesmos requisitos que á flota comunitaria, a tódalas flotas que actúan nas pesquerías;

  2. A administración non debe baixar a o control que sobre as importacións se está a efectuar e aínda se deberían incrementar os niveis de control, alcanzando a outros temas posibles como a normativa hixiénico- sanitaria que debería ser de igual esixencia en flotas non comunitarias;

  3. O resto dos Estados Membros teñen a obriga de facer o mesmo nivel de control sobre as importacións de peixe;

  4. Os novos Fondos Europeos deben tamén utilizarse para mellorar os estudios científicos que permitan deixar atrás ideas preconcebidas sobre a suposta e continua mala situación dos stocks, así como a indebida, por excesiva e inadecuada, utilización do PRINCIPIO DE PRECAUCIÓN.

* De nada serviría a realización dunha pesca responsable se non vai acompañada dun comercio responsable, tanto dende a perspectiva do mantemento dos stocks, como tamén dende a perspectiva puramente de mercado. Cremos que é necesario:

  1. Cerrar a esixencia do control da normativa por parte do detallista;

  2. Utilizar os Fondos Europeos para unha correcta implantación do etiquetado, así como para investir na mellora da TRAZABILIDADE dos productos pesqueiros;

  3. É necesario tamén que as Administracións, a través se é posible dos Fondos Europeos, poñan en marcha amplas campañas de formación e información do consumidor que lle permita coñecer tódolos mecanismos existentes e identificar un peixe capturado de forma responsable e sostible, e sabendo o que compra, de forma que se converta tamén en garantía da esixencia dun comercio responsable.

* É necesario que os Fondos Europeos se podan utilizar para mellorar as condicións de comercialización dos productos pesqueiros, de xeito que o sector poda realmente actuar en igualdade de condición no mercado, para isto propóñense diferentes medidas;

  1. Diferenciar o noso producto, pescado de forma responsable e sostible;

  2. Incrementar o valor engadido do producto;

  3. Seguimento e difusión polo Observatorio de Prezos dos diferenciais comerciais dende o prezo en lonxa, de tódalas especies capturadas pola nosa flota;

  4. Creación de marcas que dean valor e que permitan a explotación dun mercado aínda non tocado, que valore a calidade.

* Por último, e como queira que as organizacións presentes teñen unha ampla representación de flota de artes fixas, queremos facer constar a nosa preocupación ante a inminente entrada en vigor do Regulamento Comunitario sobre Balizamento, e do cal solicitamos unha mora na súa aplicación, en tanto non se reforme en base a manter a seguridade laboral a bordo, para non incrementar os riscos laborais que é o que fai a actual redacción, e adaptalo á realidade.

## ORGANIZACIÓNS PRESENTES

* ABSA
* Asociación Empresarial de Espadeiros Guardeses
* Cooperativa de Armadores de Pescade Vigo
* Espadero del Atlántico S.A
* OPP-07 Lugo
* ORPAGU
* PESCAGALICIA
* Puerto de Celeiro S.A
* Lonja de La Coruña S.A
* Cofradía de Pescadores Burela
* FEOPE
* ONAPE
* O BARCO
